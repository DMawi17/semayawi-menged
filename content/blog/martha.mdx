---
cover: "/woman5.jpg"
title: ከማርታ ምን እንማራለን?
tags: ["መጽሐፍ_ቅዱስ", "ሴት", "ሐና", "አማርኛ"]
description: ማርታ በአዲስ ኪዳን ውስጥ በዋነኛነት በሉቃስ እና በዮሐንስ ወንጌሎች ውስጥ የተጠቀሰች ታዋቂ ሴት ነች። ከኢየሱስ ጋር ባላት የጠበቀ ዝምድና እና በቢታንያ ቤተሰብ ውስጥ ባላት ንቁ ተሳትፎ የምትታወቀው ማርታ ከኢየሱስ ጋር የነበራት ግንኙነት በአገልግሎት፣ በእምነት እና ቅድሚያ በሚሰጣቸው ጉዳዮች ላይ ጥልቅ ትምህርት ይሰጣል። ይህ መጣጥፍ ህይወቷን፣ ጉልህ ክስተቶችን እና ከእሷ የምንማረውን ጥልቅ ትምህርት ይዳስሳል።
date: 2024-07-13
published: true
---

## መግቢያ

ማርታ በአዲስ ኪዳን ውስጥ በዋነኛነት በሉቃስ እና በዮሐንስ ወንጌሎች ውስጥ የተጠቀሰች ታዋቂ ሴት ነች። ከኢየሱስ ጋር ባላት የጠበቀ ዝምድና እና በቢታንያ ቤተሰብ ውስጥ ባላት ንቁ ተሳትፎ የምትታወቀው ማርታ ከኢየሱስ ጋር የነበራት ግንኙነት በአገልግሎት፣ በእምነት እና ቅድሚያ በሚሰጣቸው ጉዳዮች ላይ ጥልቅ ትምህርት ይሰጣል። ይህ መጣጥፍ ህይወቷን፣ ጉልህ ክስተቶችን እና ከእሷ የምንማረውን ጥልቅ ትምህርት ይዳስሳል።

## ማርታ ማን ናት?

> [!Quote]+ ሉቃ. 10፡38-39
> **38** ኢየሱስና ደቀ መዛሙርቱ መንገድ ሲሄዱ፣ ኢየሱስ ወደ አንድ መንደር ገባ፤ ማርታ የተባለች አንዲት ሴትም በቤቷ ተቀበለችው። **39** እርሷም ማርያም የተባለች እኅት ነበረቻት፤ ማርያምም ቃሉን እየሰማች በጌታ እግር ሥር ተቀምጣ ነበር።

ማርታ የምትኖረው በኢየሩሳሌም አቅራቢያ በምትገኘው በቢታንያ መንደር ሲሆን  ከሁኔታው መረዳት እንደሚቻለው አልዓዛር፣ ማርታና ማርያም አንድ ቤት ውስጥ ይኖሩ የነበረ ይመስላል።

ማርታ ታስተናግድ የነበረበት መንገድ  ጋባዧ እሷ እንደሆነች የሚያስመስል መሆኑና ስሟ ከሌሎቹ ቀድሞ የተጠቀሰባቸው ጊዜያት መኖራቸው የሁሉም ታላቅ እሷ ሳትሆን አትቀርም የሚል ግምት አለ። ከሦስቱ መካከል አግብቶ የነበረ ይኑር አይኑር የሚታወቅ ነገር የለም ነገር ግን የሶስቱም አንድላይ መኖር አላገቡም ብይ ገምታለሁ።

ከአምላክ ቃል እንደምንረዳው ቤተሰቡ በጉብኝቱ ወቅት እንግዳ ተቀባይ በመሆን ለኢየሱስ ቅርብ እንደነበር ግልጽ ነው። ኢየሱስ ሕዝቡ እየተቃወመውና እየጠላው በይሁዳ ያገለግል በነበረበት ወቅት የእነማርታ ቤት ጥሩ ማረፊያ ሆኖለት ነበር። ኢየሱስ እዚያ ቤት ሲያርፍ ለሚያገኘው ሰላምና ለሚደረግለት እንክብካቤ ከፍተኛ አድናቆት እንደነበረው ምንም ጥርጥር የለውም።

## ምን አከናውናለች?

> [!Quote]+ ሉቃ. 10፡40-24
> **40** ማርታ ግን በሥራ ብዛት ትባክን ነበርና ወደ እርሱ ቀርባ፣ “ጌታ ሆይ፤ እኅቴ ሥራውን ለእኔ ብቻ ጥላ ስትቀመጥ ዝም ትላለህን? እንድታግዘኝ ንገራት እንጂ” አለችው። **41** ጌታ ግን እንዲህ ሲል መለሰላት፤ *“ማርታ፣ ማርታ፤ ስለ ብዙ ነገር ትጨነቂያለሽ፤ ትዋከቢአለሽም፤ **42** የሚያስፈልገው ግን አንድ ነገር ብቻ ነው፤ ማርያም እኮ የሚሻለውን ድርሻ መርጣለች፤ ይህም ከእርሷ አይወሰድም።”*

ማርታ በአስተናጋጅነት ሚናዋ ብዙ ጊዜ ትታወሳለች። ከማርታ ጋር በተያያዘ ከሚታወቁት በጣም የታወቁ ታሪኮች አንዱ ኢየሱስን ወደ ቤቷ ስትቀበል እና በዝግጅቱ ስትጠመድ፣ ነገር ግን እህቷ ማርያም ኢየሱስን ስትሰማ ነው።

-   ኢየሱስ ምን ማለቱ ነበር?
-   ማርታ ለቁሳዊ ነገሮች ከልክ በላይ እንደምትጨነቅ መናገሩ ነበር?
-   ጥሩ ምግብ ለማዘጋጀት መልፋቷን ከምንም አልቆጠረውም ማለት ነው?

**በፍጹም!**

> [!Quote]+ ማቴ. 5፡3
> **3** *“በመንፈስ ድኾች የሆኑ ብፁዓን ናቸው፤ መንግሥተ ሰማይ የእነርሱ ናትና*።

ኢየሱስ ማርታ ይህን ያደረገችው በፍቅርና በንጹሕ ልብ ተነሳስታ መሆኑን እንደተገነዘበ ግልጽ ነው። በተጨማሪም አንድን እንግዳ ለመቀበል ድል ያለ ድግስ ማዘጋጀት ስህተት እንደሆነ መናገሩ አልነበረም። በዚህ ግብዣ ላይ ከመገኘቱ ከተወሰነ ጊዜ በፊት ማቴዎስ ባዘጋጀለት “ትልቅ ግብዣ” ላይ በደስታ ተገኝቶ ነበር።

እዚህ ላይ ሊተኮርበት የተፈለገው ጉዳይ ማርታ ያዘጋጀችው ግብዣ ሳይሆን ቅድሚያ የሰጠችው ለምን ነገር ነው የሚለው ነው። ይህ ምንባብ የማርታን ለአገልግሎት ራስ መሰጠት ያጎላል፣ ነገር ግን **በሥራ ከመጠመድ ይልቅ መንፈሳዊ ትኩረት መስጠት አስፈላጊ መሆኑን ኢየሱስ ረጋ ባለ መንገድ እርማት ሰጥቷታል**።

> [!Quote]+ ዮሐ. 11፡21-27
> **21** ማርታም ኢየሱስን እንዲህ አለችው፤ “ጌታ ሆይ፤ አንተ በዚህ ብትሆን ኖሮ፣ ወንድሜ ባልሞተ ነበር። **22** አሁንም ቢሆን የምትለምነውን ሁሉ እግዚአብሔር እንደሚሰጥህ ዐውቃለሁ።” **23** ኢየሱስም፣ *“ወንድምሽ ይነሣል”* አላት። **24** ማርታም፣ “በመጨረሻው ቀን፣ በትንሣኤ እንደሚነሣ ዐውቃለሁ” አለችው። **25** ኢየሱስም እንዲህ አላት፤ *“ትንሣኤና ሕይወት እኔ ነኝ፤ በእኔ የሚያምን ቢሞት እንኳ በሕይወት ይኖራል፤ **26** በእኔ የሚኖር፣ የሚያምንብኝም ከቶ አይሞትም፤ ይህን ታምኛለሽን?”* **27** እርሷም፣ “አዎን ጌታ ሆይ፤ አንተ ወደ ዓለም የሚመጣው ክርስቶስ የእግዚአብሔር ልጅ መሆንህን አምናለሁ” አለችው።

በወቅቱ ኢየሱስ እነሱ ካሉበት የሁለት ቀን መንገድ ገደማ ርቆ በሚገኝ ቦታ እየሰበከ ነበር። እኅትማማቾቹም ኢየሱስ ወንድማቸውን እንደሚወደው ያውቁ ነበር፤ በመሆኑም ወዳጁን ለመርዳት የሚችለውን ሁሉ እንደሚያደርግ እምነት ነበራቸው።

> [!Quote]+ ዮሐ. 11፡3
> **3** እኅትማማቾቹም፣ “ጌታ ሆይ፤ የምትወድደው ሰው ታምሟል” ብለው መልእክት ላኩበት።

-   አልዓዛር ከመሞቱ በፊት ይደርሳል ብለው ተስፋ አድርገው ይሆን?
-   የአልዓዛርን ሞት ሲያዩ ተስፋ ቆርጠው ይሆን?
-   አላዝር ከሞተስ በውሃላ የኢየሱስ ወሬ የለም፣ ሲጠፋባቸው ምን አስበው ይሆን?
-   ኢየሱስ ከመጣም ምን ሊከናወን እንደሆነ ግን የምታውቀው ነገር አልነበረም።

የማርታ እምነት በወንድሟ በአልዓዛር ሞትና ትንሳኤ ታሪክ ውስጥ ጎልቶ ይታያል። አልዓዛር በታመመ ጊዜ ማርታና ማርያም ኢየሱስን አስጠሩት። ይሁን እንጂ ኢየሱስ የመጣው አልዓዛር ከሞተ በኋላ ነው። ኢየሱስ በትንሣኤ ተስፋ ላይ ባላት እምነትና አመለካከት ላይ እንድታተኩር የሚረዷትን ጥያቄዎች ጠየቃት። በዚህ ጊዜ ከኢየሱስ ጋር የነበራት ውይይት ማርታ አስደናቂ እምነትና የኢየሱስን ኃይል መረዳቷን ያሳያል።

> [!Quote]+ ዮሐ. 12፡1-2
> **1** የፋሲካ በዓል ስድስት ቀን ሲቀረው ኢየሱስ፣ ከሞት ያስነሣው አልዓዛር ወደሚኖርበት፣ ወደ ቢታንያ መጣ። **2** በዚያም ለኢየሱስ ሲባል እራት ተዘጋጀ። ማርታ ስታገለግል፣ አልዓዛር ከእርሱ ጋር በማእድ ከተቀመጡት አንዱ ነበር።

የመጽሐፍ ቅዱስ ዘገባ ከዚህ በኋላ ስለ ማርታ የሚጠቅሰው አንድ ጊዜ ብቻ ነው። ማርታም ለኢየሱስ ክብር በተሰጠ እራት ላይ፣ ከመሰቀሉ ጥቂት ቀደም ብሎ ስታገለግል በድጋሜ ትታያለች። **ይህ የአገልግሎት ተግባር የእርሷን ተከታታይ የእንግዳ ተቀባይነት እና የታማኝነት ባህሪ ያሳያል።**

## ከማርታ ምን እንማራለን?

#### 1. አገልግሎት እና መንፈሳዊነትን ማመጣጠን

በሉቃስ 10 ላይ ያለው የማርታ ታሪክ አገልግሎትን ከመንፈሳዊ ምግብ ጋር ማመጣጠን አስፈላጊ መሆኑን ያስተምራል። በተለይ መንፈሳዊ ምግብ ለመመገብ የሚያስችል አጋጣሚ በሚኖርበት  ጊዜ አጋጣሚውን መጠቀሙ የላቀ ይሆናል። ስለሆነም ኢየሱስ ማርያም ያደረገችውን ‘የተሻለ ምርጫ’ ማለትም ከእሱ የመማር መብቷን በምንም ዓይነት ሊወስድባት አይችልም! ከዚህ ልነማረው የሚገባን ነገር ቢኖር አገልግሎት ዋጋ ቢኖረውም ለአምላክ የምንሰጠውን ጊዜ ሊሻማብን እንደማይገባ ነው።

#### 2. የማይናወጥ እምነት

ማርታ አልዓዛር በሞተበት ወቅት ያሳየችው እምነት ኢየሱስ በሕይወትና በሞት ላይ ባለው ኃይል ላይ ጥልቅ እምነት እንዳላት ያሳያል። በተግዳሮት ውስጥ ብትሆንም፣ የማይናወጥ እምነት ያላት ሰው በመሆን ምሳሌ ሆናለች።

> [!Quote]+ ማር. 12፡18
> **18** ከዚህ በኋላ የሙታን ትንሣኤ የለም የሚሉ ሰዱቃውያን ወደ እርሱ መጥተው እንዲህ ሲሉ ጠየቁት፤

ምንም እንኳ ትንሣኤ በቅዱሳን መጻሕፍት ውስጥ በግልጽ የሰፈረ ትምህርት ቢሆንም ሰዱቃውያን ተብለው የሚጠሩ አንዳንድ የአይሁድ ሃይማኖታዊ መሪዎች ትንሣኤ መኖሩን ይክዱ ነበር። **የማርታ በእምነት መናገር በወንጌሎች ውስጥ የኢየሱስን ማንነት ግልጽ ከሚያደርጉ ማረጋገጫዎች አንዱ ነው።** ከዚያም ኢየሱስ _“ትንሣኤና ሕይወት እኔ ነኝ”_ በማለት ትልቅ ትርጉም ያለው ሐሳብ ተናግሯል።

**አምላክ እንዲህ ዓይነት እምነት ሲመለከት ምን ይሰማው ይሆን?**

ከጥቂት ቀናት በኋላ ማርታ የምትወደው ጌታዋ ኢየሱስ በአሰቃቂ መንገድ ሲገደል የሚሰማትን ሐዘን በጽናት መቋቋም ነበረባት። ይህ ብቻ ሳይሆን በኋላ ላይ ኢየሱስን ያስገደሉት ግብዝ የሆኑት ነፍሰ ገዳዮች አልዓዛርንም ለመግደል ቆርጠው ተነስተው ነበር፤ ምክንያቱም የእሱ ከሞት መነሳት ብዙዎች በኢየሱስ እንዲያምኑ አድርጓል።

ሞት የእነማርታን ቤት ዳግመኛ ያንኳኳው እንዴትና መቼ እንደሆነ ባናውቅም ማርታ የነበራት ትልቅ እምነት እስከ መጨረሻው እንድትጸና ረድቷታል ብለን በእርግጠኝነት መናገር እንችላለን። **በዛሬው ጊዜ ያሉ ክርስቲያኖች ማርታን በእምነቷ መምሰላቸው የተገባ የሆነው ለዚህ ነው።**

#### 3. **ንቁ አምልኮ**

በእርግጥም ማርታ ታታሪ ሴት ነበረች! መጽሐፍ ቅዱስ ለመጀመሪያ ጊዜ ከማርታ ጋር የሚያስተዋውቀን በሥራ ተጠምዳ የነበረበትን አጋጣሚ በመጥቀስ ሲሆን ስለ እሷ የሚናገረው የመጨረሻ ዘገባም አብረዋት ያሉትን ለማስተናገድ የተቻላትን ያህል ጥረት ታደርግ እንደነበር ይገልጻል።

በአሁን ጊዜ የሚገኙ የክርስቶስ ተከታዮች በጉባኤዎቻቸው ውስጥ እንደ ማርታ ያሉ ማለትም ራሳቸውን በማቅረብ ምንጊዜም እምነታቸውን በተግባር የሚያሳዩ መንፈሰ ጠንካራና ለጋስ እህቶች በመኖራቸው በጣም ተባርከዋል።

> [!Quote]+ ሮም 1:11, 12⁠
> **11** እንድትጸኑ የሚያስችላችሁን መንፈሳዊ ስጦታ አካፍላችሁ ዘንድ፣ ላያችሁ እናፍቃለሁ። **12** ይኸውም እናንተና እኔ በእያንዳንዳችን እምነት እርስ በርሳችን እንድንበረታታ ነው።

ከአማኞች ጋር ይምንገባበዝበት ዋነኛው ምክንያት ለመብላትና ለመጠጣት ሳይሆን እርስ በርስ ለመበረታታትና መንፈሳዊ ስጦታዎችን ለመለዋወጥ መሆን አለበት። እንዲህ የመሰለ የሚያንጽ ጊዜ ለማሳለፍ ቀለል ያለ ግብዣ ማድርጉ በቂ ነው።

## መደምደሚያ

የማርታ ሕይወት _በእምነት_፣ _በአገልግሎት_፣ እና _በተግባራዊነት_ ላይ የጎሉ ትምህርቶችን ይሰጣል። የእሷ ታሪክ አማኞች ከእግዚአብሔር ጋር ያላቸውን ግንኙነት በማስቀደም በትጋት እንዲያገለግሉ ያበረታታል። ማርታን በማጥናት የእውነተኛ እንግዳ ተቀባይነት ምንነት፣ በአስቸጋሪ ጊዜያት የእምነት ሃይል እና በመንፈሳዊ ጉዟችን የማደግን አስፈላጊነት ላይ ግንዛቤዎችን እናገኛለን።
