---
title: አዳም፡ ከኤደን ክብር እስከ ክርስቶስ ተስፋ
description: የአዳምን ታሪክ እንደ መጀመሪያው ንጉሥ፣ ባል እና አባት እንቃኛለን፤ ከውድቀቱ በሻገር በሁለተኛው አዳም በክርስቶስ የተገኘውን የተስፋና የቤዛነት መንገድ እንመለከታለን።
date: 2025-11-09
cover: /adam-father-of-humanity-portrait.png
category: የመጽሐፍ ቅዱስ ወንዶች
audio: ""
tags:
    - መጽሐፍ-ቅዱስ
    - ወንዶች
    - አዳም
    - ሔዋን
    - ዘፍጥረት
    - የመጀመሪያ-ሰው
    - ውድቀት
    - ተስፋ
    - ሁለተኛው-አዳም
    - ቤዛነት
author: ዳግማዊ
published: true
featured: false
---

አንድ አፍታ አስቡት። ከእናንተ በፊት ማንም ያልነበረበትን ዓለም፣ ታሪክ የሌለበትን፣ የተከተላችሁት ፈለግ የሌለበትን፣ የምትማሩበት ስህተት ያልተሰራበትን ጊዜ። የመጀመሪያው የፀሐይ መውጣት፣ የመጀመሪያው የወፍ ዝማሬ፣ የመጀመሪያው የንፋስ ሽውታ እና ከሁሉም በላይ ደግሞ፣ ያለ ምንም ግርዶሽ የእግዚአብሔርን ድምፅ በቀጥታ የምትሰሙበት የመጀመሪያው ግንኙነት።

ይህ የአዳም ዓለም ነበር። እርሱ የመጀመሪያው ሰው፣ የመጀመሪያው ባል የመጀመሪያው አባት እና የመጀመሪያው የሰው ዘር ተወካይ ነበር። የእርሱ ታሪክ በዘፍጥረት መጽሐፍ የመጀመሪያ ገጾች ላይ ተጽፎ ያለፈ የጥንት ታሪክ ብቻ አይደለም፤ እርሱ የእያንዳንዳችን ታሪክ መነሻ ነው። የእርሱ ማንነት ውሳኔ እና ውድቀት ዛሬም በህይወታችን ውስጥ ያስተጋባል። ስለዚህ "አዳም" ስንል የምንመለከተው ራሳችንን ነው። የእርሱ ታሪክ የሰው ልጅ ሁሉ ታሪክ ነው፤ በተለይም የወንዶች።

### ከአፈር የተሠራ ንጉሥ፡ ማንነትና ዓላማ

እግዚአብሔር አዳምን ሲፈጥረው፣ ታላቅ ክብርና ዓላማ ሰጥቶታል።

<Quote>
	"እግዚአብሔር አምላክም ሰውን ከምድር አፈር አበጀው፤ በአፍንጫውም የሕይወት እስትንፋስን እፍ አለበት፤ ሰውም ሕያው ነፍስ
	ያለው ሆነ።" (ዘፍጥረት 2:7)
</Quote>

እዚህ ላይ አስደናቂ የሆነ ማንነት እናያለን። አዳም የተሰራው ከአፈር ነው፣ ይህ ትህትናንና ከምድር ጋር ያለንን ግንኙነት ያስተምረናል። ነገር ግን በውስጡ የእግዚአብሔር የራሱ እስትንፋስ ነበረበት። ይህ ደግሞ ክብሩንና ከፍጥረታት ሁሉ ያለውን ልዩነት ያሳያል። ማንነቱ በስራው፣ በሀብቱ ወይም በችሎታው ላይ የተመሰረተ አልነበረም፤ ማንነቱ **በእግዚአብሔር መልክ** መፈጠሩ እና ከእግዚአብሔር ጋር ባለው ህብረት ላይ የተመሰረተ ነበር።

ለዘመናችን ወንዶች ይህ ትልቅ ትምህርት አለው። ዛሬ ዓለም ማንነታችንን በስራችን፣ በዲግሪያችን በማህበራዊ ሚዲያ ተከታዮቻችን ብዛት ወይም በባንክ አካውንታችን እንድንለካ ያስገድደናል። ነገር ግን የመጀመሪያው ማንነታችን ልክ እንደ አዳም በእግዚአብሔር እጅ መሰራታችንና የእርሱን መልክ የተላበስን መሆኑ ነው።

ከዚህም በተጨማሪ አዳም ግልጽ የሆነ ተልዕኮ ተሰጥቶት ነበር፦ "... እግዚአብሔር አምላክም ሰውን ወስዶ ያበጃትም ይጠብቃትም ዘንድ በዔድን ገነት አኖረው።" (**ዘፍጥረት 2:15**) ‘ማብጃጀት’ (ለማልማት) እና ‘መጠበቅ’ (ከጥፋት) የሚሉት ቃላት ጥልቅ ትርጉም አላቸው። ስራው የአትክልተኝነት ብቻ አልነበረም። የእግዚአብሔርን ፍጥረት የማሳደግ፣ የማስዋብ፣ የማበልጸግ እና ከጥፋት የመጠበቅ የተቀደሰ ኃላፊነት ነበር። ዛሬ የምንሰራው ስራ ቢሮ ውስጥ፣ በንግድ ቦታ፣ በግብርናም ይሁን በውጭ ሀገር፣ ይህንን የመጀመሪያውን ተልዕኮ የምንፈጽምበት መድረክ ነው። ስራችን የአምልኳችን አንድ አካል ሊሆን ይችላል።

### የተሰበረው ግንኙነት እና የፈራው ልብ

የአዳም ታሪክ የውበትና የክብር ብቻ ሳይሆን፣ የህመምና የስብራትም ታሪክ ነው። ከእግዚአብሔር ጋር የነበረው ንጹሕ ህብረት፣ ከፍጥረታት ጋር የነበረው ሰላማዊ አስተዳደር፣ ከሚስቱ ከሔዋን ጋር የነበረው ግልጽ ግንኙነት ("ከአጥንቴ አጥንት፣ ከሥጋዬ ሥጋ") በአንድ የውሳኔ ቅጽበት ተናጋ።

የእባቡ ጥያቄ ዛሬም በልባችን ውስጥ የሚያቃጭል ነው፦ **"በእውኑ እግዚአብሔር... አለን?"** ይህ ጥያቄ የእግዚአብሔርን ቸርነት፣ ቃሉንና ፍቅሩን እንድንጠራጠር የሚገፋፋ ነው። ሔዋን ከእባቡ ጋር ስትነጋገር አዳም ከእርሷ ጋር ነበር፣ ነገር ግን ዝም አለ። (**ዘፍጥረት 3:6**) እግዚአብሔር የሰጠውን እውነት ከመጠበቅና ቤተሰቡን ከመከላከል ይልቅ፣ በዝምታ ኃላፊነቱን ተወ። ይህ የወንድ የመጀመሪያው ውድቀት ነበር፣ እውነትን እያወቁ ዝም ማለት።

ውድቀቱ ያስከተለውን ነገር ተመልከቱ፦

1.  **ከእግዚአብሔር መደበቅ፦** ከዚህ በፊት ድምጹን ሲሰሙ ይደሰቱ ነበር፤ አሁን ግን በፍርሃት ከፊቱ ተሸሸጉ። ኃጢአት በእኛና በእግዚአብሔር መካከል የፍርሃትና የርቀት ግድግዳ ይሠራል።
2.  **እርስ በርስ መወቃቀስ፦** እግዚአብሔር ሲጠይቀው፣ አዳም ኃላፊነቱን ከመውሰድ ይልቅ ጣቱን ወደ ሚስቱ ቀሰረ፦ "አዳምም አለ። ከእኔ ጋር እንድትሆን የሰጠኸኝ ሴት እርስዋ ከዛፉ ሰጠችኝና በላሁ።" (**ዘፍጥረት 3:12**) በአንድ አረፍተ ነገር ውስጥ ሚስቱንም እግዚአብሔርንም ከሰሰ (“አንተ የሰጠኸኝ ሴት”)። ያ “ከአጥንቴ አጥንት” ያለው ፍቅር አሁን ወደ ውንጀላ ተቀየረ። ኃጢአት ግንኙነቶችን ይሰብራል።
3.  **የማንነት ቀውስ፦** ክብራቸው በነበረው እርቃንነት ማፈር ጀመሩ። በለስ ቅጠል ሰፍተው ሰውነታቸውን ለመሸፈን ሞከሩ። ይህ በታሪክ የመጀመሪያው የራስን ጽድቅ የመፍጠር ሙከራ ነው። ኃጢአት እውነተኛ ማንነታችንን እንድንደብቅና በራሳችን ጥረት ነውራችንን "ለመሸፈን" እንድንሞክር ያደርገናል።

<Callout>
	የአዳም ትልቁ ውድቀት ፍሬውን መብላቱ ብቻ ሳይሆን፣ በእግዚአብሔር ቃል ላይ ከመታመን ይልቅ የራሱን ፍርድና የፍጥረትን
	ድምፅ መምረጡ ነበር። ማንኛውም ኃጢአት ሥሩን የሚሰደው፣ ልብ ከእግዚአብሔር እውነት ሲንሸራተት ነው።
</Callout>

### ከአዳም ውድቀት ባሻገር፡ የሁለተኛው አዳም ተስፋ

የአዳም ታሪክ እዚህ ላይ ቢያልቅ ኖሮ፣ የሰው ልጅ ታሪክ የተስፋ ቢስነትና የውድቀት ታሪክ ብቻ በሆነ ነበር። ነገር ግን እግዚአብሔር በምህረቱ ታሪኩን እዚያ አላቆመም። በመጀመሪያው አዳም በኩል ኃጢአትና ሞት ወደ ዓለም እንደገባ፣ **በሁለተኛው አዳም** በኢየሱስ ክርስቶስ በኩል ጽድቅና የዘላለም ሕይወት መጣ።

ሐዋርያው ጳውሎስ ይህንን እውነት በሚያስደንቅ ሁኔታ ያስቀምጠዋል፦

<Quote>
	"በአንዱ ሰው አለመታዘዝ ብዙዎች ኃጢአተኞች እንደ ሆኑ፥ እንዲሁ ደግሞ በአንዱ መታዘዝ ብዙዎች ጻድቃን ይሆናሉ።" (ሮሜ
	5:19)
</Quote>

#### ልዩነቱን በጥልቀት እንመልከት፦

-   የመጀመሪያው አዳም በምቹ ገነት ውስጥ ሳይታዘዝ ቀረ። ሁለተኛው አዳም፣ ኢየሱስ ክርስቶስ፣ በምድረ በዳ ተፈትኖ፣ በጌቴሴማኒ ላቡ እንደ ደም ጠብታ እየወረደ ታዘዘ።
-   አዳም ከሕይወት ዛፍ እንዲበላ ዕድል ተሰጥቶት ሳለ፣ ከዕውቀት ዛፍ በልቶ ሞትን አመጣ። ክርስቶስ ግን እርሱ ራሱ የሕይወት እንጀራ ሆኖ፣ በመስቀል በተባለው የሞት ዛፍ ላይ ተሰቅሎ ሕይወትን ሰጠን።
-   አዳም በራሱ ጥረት ነውርን በቅጠል ለመሸፈን ሞከረ፤ ክርስቶስ ግን በደሙ እኛን ከኃጢአታችን አንጽቶ የጽድቁን ልብስ አለበሰን።
-   አዳም ከእግዚአብሔር ተደበቀ፤ ክርስቶስ ግን ወደ እግዚአብሔር መገኛ የሚወስደውን የተሰበረውን መንገድ እንደገና ጠረገ።

ስለዚህ የአዳም ታሪክ እኛ ማን እንደ ነበርን ያስታውሰናል። ነገር ግን የክርስቶስ ታሪክ እኛ አሁን በማን በኩል ምን መሆን እንደምንችል ያሳየናል። በአዳም በኩል የወረስነውን የውድቀት የፍርሃትና የመደበቅ ማንነት ትተን በክርስቶስ በኩል የተሰጠንን አዲስ የልጅነት፣ የድፍረትና የህብረት ማንነት እንድንለብስ ተጠርተናል።

ወንድሜ ዛሬ በህይወትህ ውስጥ በየትኛው የአዳም ታሪክ ክፍል ውስጥ ነህ? ምናልባት በውድቀትህ ምክንያት ከእግዚአብሔር ድምፅ እየተደበቅክ ሊሆን ይችላል። ምናልባት በግንኙነቶችህ ውስጥ ሌሎችን እየወቀስክ ሊሆን ይችላል። ምናልባት ማንነትህን በስራህ፣ በገንዘብህ ወይም በሌላ ነገር ለመሸፈን እየሞከርክ ሊሆን ይችላል።

ተስፋ አለ! ያ በኤደን ገነት ውስጥ “አዳም ሆይ፣ ወዴት ነህ?” ብሎ የጠራው ድምፅ የፍርድ ሳይሆን የፍቅር ጥሪ ነበር። ዛሬም ያው ድምፅ በሁለተኛው አዳም በኢየሱስ በኩል እየጠራህ ነው። ከቅጠል ሽፋንህ ጀርባ ውጣና በጸጋው እቅፍ ውስጥ እውነተኛ ማንነትህንና ፈውስን ተቀበል። የመጀመሪያው አዳም የጣለውን፣ ሁለተኛው አዳም አንስቶልሃል።
